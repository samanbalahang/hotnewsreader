SOURCE URL: https://www.bartarinha.ir/%D8%A8%D8%AE%D8%B4-%D8%A7%D8%AE%D8%A8%D8%A7%D8%B1-%D8%B1%D9%88%D8%B2-20/1573486-%D8%B1%D8%A7%D9%87%D9%86%D9%85%D8%A7%DB%8C-%DA%A9%D8%A7%D9%85%D9%84-%DA%A9%D8%A7%D8%B4%D8%AA-%D9%86%DA%AF%D9%87%D8%AF%D8%A7%D8%B1%DB%8C-%DA%AF%D9%84-%D8%B3%DB%8C%D9%86%D8%B1%D9%87-%D8%A8%D8%B1%D8%A7%DB%8C-%D8%B9%DB%8C%D8%AF-%D9%86%D9%88%D8%B1%D9%88%D8%B2
IMAGE URL: https://cdn.bartarinha.ir/thumbnail/fkP6ePLBGl98/8HO7M3X68rptoakAQ3xaeOODdRwOaPMqrz_bYzvOfwsqOU1euh6PZh1L8OdHrJbn0xsdjVHa_CU,/%D8%B3%DB%8C%D9%86%D8%B1%D9%871.jpg
==================================================

اگر می‌خواهید این گل دوست‌داشتنی نوروز را سالم، شاداب و پرگل نگه دارید، آشنایی با روش صحیح کاشت و نگهداری آن نقش مهمی دارد. در این راهنما، همه نکاتی را که برای داشتن سینره‌ای زیبا تا روزهای عید نیاز دارید، بخوانید.

اکالا: گل سینره با رنگ‌های چشم‌نواز و گل‌های مخملی، یکی از محبوب‌ترین گل‌های نوروزی است که حال‌وهوای بهار را زودتر از همیشه به خانه می‌آورد. اگر می‌خواهید این گل دوست‌داشتنی نوروز را سالم، شاداب و پرگل نگه دارید، آشنایی با روش صحیح کاشت و نگهداری آن نقش مهمی دارد. در این راهنما، همه نکاتی را که برای داشتن سینره‌ای زیبا تا روزهای عید نیاز دارید، بخوانید.

برای کاشت سینره باید بذر آن را در خاک با زه‌کشی مناسب بکارید و سطح خاک را مرطوب نگه دارید. وقتی برگ‌ها جوانه زدند، سینره را به باغچه یا گلدانی بزرگتر انتقال دهید. این گیاه 6 تا 9 ماه بعد از کاشت، گل می‌دهد و به آبیاری منظم و نور غیر مستقیم نیاز دارد. در ادامه با شرایط کاشت و نگهداری سینره با جزئیات آشنا خواهیم شد.

با گل سینره آشنا شوید!

گل سینره یک گل زمستانی و بهاری است. این گل رنگ‌های متنوعی دارد و گلی از خانواده کاسنیان به شمار می‌رود. این گل، یکی از گل‌های بومی جزایر قناری و یک گیاه چند ساله و مقاوم است. سینره رنگ‌های متنوعی از جمله، صورتی، قرمز، بنفش و آبی دارد.

برای کاشت گل سینره باید بعضی از مراحل را به ترتیب طی کنید. در ادامه با این مراحل آشنا خواهیم شد.

در اولین گام لازم است بذر گل سینره را تهیه کنید. این بذر باید سالم و با کیفیت باشد. سپس باید خاکی غنی از مواد آلی و دارای زه‌کشی مناسب را انتخاب کنید. ترکیب خاک باغچه، کوکوپیت و پرلیت، ترکیب مناسبی برای کاشت گل سینره هستند.

یک گلدان کم‌عمق برای کاشت گل سینره انتخاب کنید. ⅔ گلدان را از خاک پر کنید. سپس بذرها را روی خاک بگذارید و آن را با لایه‌ای نازک از خاک بپوشانید. سطح خاک را به آرامی با یک اسپری آب، آبیاری کنید.

گلدان را به فضایی روشن اما دور از تابش مستقیم نور خورشید منتقل کنید. وقتی سینره رشد کرد و چند برگ و ساقه آن جوانه زدند، می‌توانید آن را به باغچه یا گلدانی بزرگتر منتقل کنید.

گیاه سینره حدود 6 تا 9 ماه بعد از کاشت بذر گل می‌دهد. سینره برای گل دادن باید در هوای خنک باشد.

6 تا 9 ماه بعد از کاشت، سینره گل می‌دهد. اگر می‌خواهید سینره شما در عید نوروز گل بدهد، باید آن را نهایتا تا پاییز بکارید. در غیر این صورت باید گل سینره را برای عید نوروز به صورت آماده خریداری کنید.

این گل به نور غیرمستقیم نیاز دارد. با توجه به این موضوع قرار دادن گلدان در نزدیکی پنجره‌ای با نور ملایم به رشد بهتر آن کمک می‌کند. گل سینره به رطوبت متوسط نیاز دارد به همین دلیل خاک باید همیشه مرطوب باشد، اما از آبیاری بیش از حد، که باعث پوسیدگی ریشه می‌شود، خودداری کنید.

بهترین دما برای رشد سینره بین ۱۰ تا ۲۰ درجه سانتی‌گراد است. این گل هوای خیلی گرم را تحمل نمی‌کند، به همین دلیل به هیچ عنوان نباید در معرض گرمای شدید قرار گیرد.

برای این که گل سینره بهتر گل بدهد، لازم است برای آن ماهی یک‌بار از کود کامل مخصوص گیاهان گلدار استفاده کنید. PH مناسب برای این گل، اسیدی است.

هرس کردن سینره را در فصل بهار و تابستان فراموش نکنید. با این کار گلدهی سینره افزایش یافته و رشد آن بهبود پیدا می‌کند. برای هرس کردن، شاخه‌های مرده و آسیب دیده را ببرید و حجم گیاه را کاهش دهید.

برای تکثیر سینره سه راه پیش رو خود دارید، یک این که بعد از پایان گلدهی، بذر گل‌ها را جمع‌آوری کنید و مجددا در فصل مناسب بکارید.

راه دوم استفاده از ساقه سالم گیاه برای قلمه زدن است. می‌توانید آن را در بستر مناسب ریشه‌دار کنید و بکارید.

راه سوم که تنها هنگامی مقدور است که سینره به اندازه کافی رشد کرده باشد، تقسیم بوته است. اگر گل به اندازه کافی رشد کرده باشد، می‌توانید از تقسیم بوته کمک بگیرید. برای این کار گیاه را از گلدان خارج کنید و با دقت ریشه آن را به چند بخش تقسیم کنید. هر بخش باید ریشه‌هایی سالم و قوی داشته باشد. هر بخش را در گلدان جدید با خاک مرطوب و زه‌کشی مناسب بکارید.