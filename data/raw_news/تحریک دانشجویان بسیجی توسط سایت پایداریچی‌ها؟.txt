SOURCE URL: https://www.bartarinha.ir/%D8%A8%D8%AE%D8%B4-%D8%A7%D8%AE%D8%A8%D8%A7%D8%B1-%D8%B1%D9%88%D8%B2-20/1582946-%D8%AA%D8%AD%D8%B1%DB%8C%DA%A9-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A8%D8%B3%DB%8C%D8%AC%DB%8C-%D8%AA%D9%88%D8%B3%D8%B7-%D8%B3%D8%A7%DB%8C%D8%AA-%D9%BE%D8%A7%DB%8C%D8%AF%D8%A7%D8%B1%DB%8C%DA%86%DB%8C-%D9%87%D8%A7
IMAGE URL: https://cdn.bartarinha.ir/thumbnail/vqjhCeTJV10s/8HO7M3X68rptoakAQ3xaeOODdRwOaPMqrz_bYzvOfwsqOU1euh6PZh1L8OdHrJbndBLIj56xj5I,/172737124.jpg
TITLE: تحریک دانشجویان بسیجی توسط سایت پایداریچی‌ها؟
==================================================

"میدان دانشگاه امروز بیش از هر زمان دیگری نیازمند حضور فعال و شجاعانه دانشجویان انقلابی است. دانشگاه، صحنه مسئولیت‌پذیری ما و عرصه تقابل با آخرین بازماندگان جریان ارتجاعیِ ضدپیشرفت است."

رجا نیوز نوشت: میدان دانشگاه امروز بیش از هر زمان دیگری نیازمند حضور فعال و شجاعانه دانشجویان انقلابی است. دانشگاه، صحنه مسئولیت‌پذیری ما و عرصه تقابل با آخرین بازماندگان جریان ارتجاعیِ ضدپیشرفت است.

تجربه سال‌های اخیر نشان داده است که هرجا دانشجوی متعهد و بسیجی از میدان کنار کشیده، همان فضا به‌سرعت توسط پیاده‌نظام جریان ضدانقلاب غصب شده است. مسئله امروز، اختلاف سلیقه سیاسی نیست؛ مسئله، دفاع یا انفعال در برابر پروژه‌ای است که می‌خواهد نهاد علم را به پادگان رسانه‌ایِ براندازی تبدیل کند.

دانشگاه متعلق به دانشجوی ضداستکباری است و نباید اجازه داد به محل تاخت‌وتاز عناصر ارتجاعی تبدیل شود. دلباختگان انقلاب اسلامی و حامیان پیشرفت ایران باید به‌صورت هماهنگ و یک‌دل، با صف‌آرایی در برابر جریان وطن‌فروش، از نابودی «دانشگاه» جلوگیری کنند.

برافراشتن پرچم پادشاهی در نهاد علم، پشت‌پا زدن به خون قندچی، شریعت‌رضوی و بزرگ‌نیا و توهین به ۳۱۰۰ شهید دانشجوی دفاع مقدس است. دانشجوی انقلابی وارث بیش از یک‌ونیم قرن جنبش ضداستعماری است و امروز باید در برابر مطالبات جریان خرابکار برای توقف مسیر پیشرفت و استقلال ایران، سینه سپر کند.

در یک‌ سوی صحن دانشگاه، جمعیتی گرد آمده‌اند که بیرق ارتجاع و بازگشت به وضع استعماریِ پیش از انقلاب را در دست گرفته‌اند. در دست دیگرشان سنگ و چاقو پنهان کرده و بر زبان نیز چیزی جز توهین و فحاشی ندارند. اکنون اگر دانشجوی استکبارستیز و انقلابی در برابر باطلِ منسجم نایستد و پاسدار افق استقلال و آزادی نباشد، دانشگاه سقوط خواهد کرد.

سقوط دانشگاه جمهوری اسلامی نه با تصرف دانشکدگانِ آن، بلکه با خاموش‌شدن صدای دانشجوی مسلمان اتفاق می‌افتد و بقای ندای حق، جز با شکستن انحصار وحشیانه آشوبگران حاصل نخواهد شد.

دانشجوی انقلابی باید با تمام قوا در این میدان حضور پیدا کند و یک‌بار برای همیشه به حساب مرتجع‌ترین دشمن جمهوری اسلامی برسد. حالا که در سایه بی‌تدبیری وزارت علوم، فتنه‌گران و عوامل خرده‌پای کودتا فرصت بازیابی سازمان اجتماعی خود در دانشگاه را پیدا کرده‌اند، وظیفه حفظ نهاد علم به آتش‌به‌اختیاران مسلمان تکلیف شده است.

هر زمزمه مبنی بر الزام غیرحضوری‌شدن دوباره دانشگاه‌ها، نه‌تنها مسئله فتنه‌افروزی خرابکاران را حل نمی‌کند، بلکه بر اعتمادبه‌نفس آنان می‌افزاید. این مسئله صرفاً از طریق حضور میدانی و منسجم امت حزب‌الله و تقابل سخت با جریان ارتجاعی پایان خواهد یافت.

فتنه‌گران باید در دانشگاه حاضر شوند تا پاسخ آشوب‌گری خود را از دانشجویان وطن‌خواه بگیرند. نباید با مجازی‌کردن دوباره دانشگاه، به توهمات اقلیت پرسروصدای تروریست‌مسلک ضریب داد. مادامی که مسئله انقلاب و فرزندان امام با وطن‌فروشانِ شاه‌دوست در کف میدان واقعیت حل نشود، فتنه دانشگاه ادامه خواهد یافت.

معرفی شامپو ضد ریزش مو در برنامه زنده صدا سیما!!