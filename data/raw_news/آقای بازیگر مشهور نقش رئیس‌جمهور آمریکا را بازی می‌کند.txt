SOURCE URL: https://www.bartarinha.ir/%D8%A8%D8%AE%D8%B4-%D8%A7%D8%AE%D8%A8%D8%A7%D8%B1-%D8%B1%D9%88%D8%B2-20/1582940-%D8%A2%D9%82%D8%A7%DB%8C-%D8%A8%D8%A7%D8%B2%DB%8C%DA%AF%D8%B1-%D9%85%D8%B4%D9%87%D9%88%D8%B1-%D9%86%D9%82%D8%B4-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A8%D8%A7%D8%B2%DB%8C-%D9%85%DB%8C-%DA%A9%D9%86%D8%AF
IMAGE URL: https://cdn.bartarinha.ir/thumbnail/drxaKnZjulr1/8HO7M3X68rptoakAQ3xaeOODdRwOaPMqrz_bYzvOfwsqOU1euh6PZh1L8OdHrJbn9tF7qowOQZo,/5317650.jpg
TITLE: آقای بازیگر مشهور نقش رئیس‌جمهور آمریکا را بازی می‌کند
==================================================

تام هنکس، برنده جایزه اسکار، قرار است در اقتباس سینمایی تازه‌ای از رمان «لینکلن در برزخ» نقش آبراهام لینکلن، رئیس‌جمهور ایالات متحده، را ایفا کند. این پروژه توسط استاربِرنز اینداستریز تولید می‌شود.

ایسنا: تام هنکس، برنده جایزه اسکار، قرار است در اقتباس سینمایی تازه‌ای از رمان «لینکلن در برزخ» نقش آبراهام لینکلن، رئیس‌جمهور ایالات متحده، را ایفا کند. این پروژه توسط استاربِرنز اینداستریز تولید می‌شود.

علاوه بر بازی در نقش شانزدهمین رئیس‌جمهور آمریکا، هنکس تهیه‌کنندگی این فیلم را نیز بر عهده خواهد داشت. فیلم بر اساس رمان پرفروش جرج ساندرز ساخته می‌شود و هنکس آن را از طریق کمپانی پلی‌تون، همراه با شریکش گری گوتزمن، تولید می‌کند. جرج ساندرز خود اقتباس سینمایی رمانش را نوشته و دوک جانسون، فیلمساز نامزد اسکار که پیش‌تر «آنومالیسا» را ساخته بود، کارگردانی و تهیه‌کنندگی پروژه را بر عهده دارد.

این نخستین‌بار نیست که تام هنکس نقش یک شخصیت واقعی را بازی می‌کند. در کارنامه او نقش‌هایی چون فضانورد جیم لاول در «آپولو ۱۳»، خلبان قهرمان چسلی سالی سالنبرگر در «سالی»، سردبیر واشنگتن‌پست بن بردلی در «پست»، فرد راجرز در «روزی زیبا در همسایگی» و والت دیزنی در «نجات آقای بنکس» دیده می‌شود. با این حال، این نخستین بار است که او نقش یک رئیس‌جمهور ایالات متحده را بازی می‌کند. (هنکس پیش‌تر در سال ۲۰۱۳ مستند-درام «کشتن لینکلن» را روایت و اجرا کرده بود و از سوی مادر با لینکلن نسبت فامیلی دور دارد.)

در حالی که زندگی آبراهام لینکلن ــ از رهبری کشور در دوران جنگ داخلی تا لغو برده‌داری، همان‌گونه که در فیلم «لینکلن» ساخته استیون اسپیلبرگ به تصویر کشیده شد و دنیل دی‌لوئیس برای آن جایزه اسکار بهترین بازیگر مرد را گرفت ــ و نیز ترور او در سال ۱۸۶۵ بارها در سینما و دیگر رسانه‌ها روایت شده است، «لینکلن در برزخ» بر رابطه لینکلن با پسر یازده‌ساله‌اش که به‌تازگی درگذشته تمرکز دارد. این اثر برای نمایش یکی از خصوصی‌ترین جنبه‌های زندگی این سیاستمدار، ترکیبی از انیمیشن استاپ‌موشن و تصاویر زنده را به کار می‌گیرد و از طریق مجموعه‌ای از شخصیت‌ها ــ چه زنده و چه مرده، چه تاریخی و چه تخیلی ــ به مضامینی چون عشق، همدلی و ظرفیت انسانی در مواجهه با اندوهی تصورناپذیر می‌پردازد.

دوک جانسون، پل یانگ و دوون یانگ رابینوویتز تهیه‌کنندگی پروژه را برای استاربِرنز اینداستریز بر عهده دارند. این نخستین فیلمی است که پس از اعلام صندوق سرمایه‌گذاری سینمایی این استودیو وارد مرحله تولید می‌شود. استیون شارشیان، آرون میچل و جرج ساندرز نیز به عنوان تهیه‌کنندگان اجرایی حضور دارند. فیلمبرداری در لندن انجام خواهد شد.

اقساطی با ضمانت مادام‌العمر

لطفا از نوشتن با حروف لاتین (فینگلیش) خودداری نمایید.

از ارسال دیدگاه های نامرتبط با متن خبر، تکرار نظر دیگران، توهین به سایر کاربران و ارسال متن های طولانی خودداری
              نمایید.

لطفا نظرات بدون بی احترامی، افترا و توهین به مسئولان، اقلیت ها، قومیت ها و ... باشد و به طور کلی مغایرتی با اصول
              اخلاقی و قوانین کشور نداشته باشد.

در غیر این صورت، «برترین ها» مطلب مورد نظر را رد یا بنا به تشخیص خود با ممیزی منتشر خواهد کرد.