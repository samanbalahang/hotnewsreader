SOURCE URL: https://www.bartarinha.ir/%D8%A8%D8%AE%D8%B4-%D8%A7%D8%AE%D8%A8%D8%A7%D8%B1-%D8%B1%D9%88%D8%B2-20/1573483-%D8%AA%D9%87%D8%B1%D8%A7%D9%86-%DA%A9%D8%A7%D8%B1%D8%AA-%D9%BE%D8%B3%D8%AA%D8%A7%D9%84-%D8%B4%D8%AF-%D8%AC%D8%A7%D8%AF%D9%87-%D9%87%D8%A7%DB%8C-%D8%B4%D9%85%D8%A7%D9%84-%D8%B3%D9%88%D8%AA-%DA%A9%D9%88%D8%B1
IMAGE URL: https://cdn.bartarinha.ir/thumbnail/z4EfBJE16oD8/8HO7M3X68rptoakAQ3xaeOODdRwOaPMqrz_bYzvOfwsqOU1euh6PZh1L8OdHrJbnNDw6PsNs6-E,/photo_2025-12-31_13-28-21.jpg
==================================================

در حالی که برخی رسانه‌ها از شلوغی جاده‌های شمال خبر داده بودند، به‌نظر می‌رسد علی رغم تعطیلات چهار روزه به دلیل "برودت هوا" از جاده‌های شمالی استقبال نشده است.

برترین‌ها: برای پاک کردن صورت تهران که ماه‌ها زیر لایه‌های دوده و سرب بود، باران‌های ملایم هفته‌های گذشته کافی نبود؛ تهران به جای شست‌وشو به یک تکان اساسی نیاز داشت و باد، روز گذشته این ماموریت ناممکن را تمام کرد. آنچه دیروز پایتخت‌نشینان تجربه کردند، فراتر از یک تغییر جوی ساده بود؛ جهشی خیره‌کننده که حتی پایگاه‌های سنجش کیفیت هوای دنیا را هم شگفت‌زده کرد. در اتفاقی کم‌سابقه، تهرانی که اغلب در صدر جدول آلودگی جا خوش کرده بود، روز گذشته توانست رتبه سومین شهر پاک جهان را از آن خود کند.

این تصویر را کاربری به نام «هادی» در توییتر منتشر کرده است

درحالی‌که بارش‌های پراکنده در 2هفته گذشته تنها توانسته بودند گرد و خاک را برای ساعاتی روی زمین بنشانند، وزش باد دیروز حکم یک جاروی قدرتمند را داشت که سقف خاکستری شهر را شکافت و ذرات معلق را کیلومترها دورتر برد. نتیجه، پدیدار شدن منظره‌ای بود که دیدنش در چله زمستان، شبیه معجزه است. میدان دید که تا پیش از این در حصار برج‌های گمشده در غبار محدود بود، تا قله‌های برف‌گیر توچال و دماوند وسعت یافت. دیروز آسمان تماشایی‌ترین بیلبورد شهر بود. شهروندانی که صبح را با این غافلگیری آغاز کردند، لنز دوربین‌هایشان را به سمت بالا چرخاندند تا ثبت کنند که این کلانشهر، وقتی در رده پاک‌ترین‌های جهان می‌ایستد، تا چه اندازه می‌تواند دلفریب و خوش‌رنگ باشد. این گزارش، روایتی تصویری است از همین روز با آسمان آبی؛ روزی که باد، چهره‌ واقعی و تماشایی تهران را از زیر غبار بیرون کشید.

این مطلب روزنامه همشهری در حالی منتشر شد که تصاویر منتشر شده از جاده‌های شمال  هم نشان می‌دهد تعطیلات 4 روزه هم مردم تهران را برای خروج از پایتخت راضی نکرده. آنها ماندن در شهر و مشاهده این تصاویر زیبا  را به مسافرت شمال  ترجیح داده‌اند. البته برخی  مساله  "برودت هوا" را در عدم استقبال از سفر موثر می‌دانند.

در ادامه تصاویری از سایت  راهداری که اوضاع جاده‌های شمال را نشان می‌دهد، ببینید.

جاده فیروزکوه

جاده هراز

جاده چالوس

جاده رشت